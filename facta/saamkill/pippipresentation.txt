Пуэдтӭ тӣррвэнҍ о̄дт са̄мь кырьй вэ̄зхэллмушша:

2014 ы. кыдтманн 21 пе̄ййв 17:00

Луяввьр сыйтэсьт

Национальнэ культурнэ кэ̄сск пэҏтэсьт

Кырьй сысська

Кӣххчлэгке ло̄гкэ - тэсьта!

Са̄мь кӣл тӣдтҍетҍ я ло̄гкҍетҍ адтҍ вуайй ва̄лльтэ кӣдтӭ я ло̄гкуэдтӭ о̄дт прозаическэ кырьй ко̄ллмэ куськэнҍ – 288 лыстэ альн: ёаркса Антонова Са̄нндрэнҍ Вуэннҍтре нӣйтэнҍ кӣлт са̄мь кӣлле адтъя прозаическэ кырьй «Та̄рьенч Кукесьсуххк» («Пеппи Длинныйчулок»)!

Та̄рьенч Кукесьсуххк ли вӣгкьямусс, ӣӈӈькьямусс, тӣшшьямусс я ва̄пткамусс нӣйта е̄ммьне альн. Со̄нн во̄фьсе о̄ххтэ я̄лл пэҏтэсьт «Чуэнь», ӣжесь я̄бпша я облизянкья господин Нильсон тӯллей эфтэсьт пэҏтсэсь. Вя̄л сост ли о̄ммп чабадан тӣввтсэнне моа̄нньма коалль тя̄ӈкагуэйм. Поа̄ллт пэҏтэсьт е̄ллев О̄нӓ я Ца̄нӓ, я куэссь Та̄рьенч е̄лхувэ, пугк шэнтэ е̄на тӣшшьямп. Та̄рьенч па̄шшт шаӈкать вӯййкэсьт шальт альн. Эфт кӣдэнҍ со̄нн пайналл ӣжесь я̄бпша. Та̄рьенч се̄рр кӯск-кӯск полицэйскэгуэйм, куэссь тэгк та̄ххтэв выгкэ со̄н па̄ррнэ пэ̄ҏҏьтэ.

Удць Тарья шушшмуж оа̄ллкхуввенҍ танна, куэссь шведскэ кырьйхэй нызан Астрид Линдгрен (1907-2011) моа̄йнсэшкуэдӭ сӣнэ баяс ӣжесь нӣйтне. 1945 ыгесьт «Та̄рьенч Кукесьсуххк» авьтма вуэр выйтэ кыррьенҍ я чинэ революция па̄ррнэ комнатанҍ. Тэ̄йт ыгенҍ ё эйй э̄ххт пуллдэгк па̄ррнэдтӭ я е̄ннолмэ шоабшэшкуэдтӭнҍ со̄н кырьй.

Антонова Са̄нндрэ Вуэннҍтре нӣййт е̄ллей Луявьресьт, ёаркэсьт пугк ко̄ллм кырьй Тарья Кукесьсуххк баяс кӣлт са̄мь кӣлле. Са̄нндрэ ли кырьйхэй, ёарркэй, са̄мь кӣл те̄дтидтӭй нызан я о̄ххпэй. Со̄нн шэ̄нтэ Тырьберь са̄ткэсьт 1932 ыгэсьт, е̄на 50 ыгкэ со̄нн я̄лл я лыххк Луяввьр сыйтэсьт Куэлнэгк нёаркэсьт.

Кыррьй «Та̄рьенч Кукесьсуххк» ля̄ннч ло̄гкъетҍ ла̄йххма.

Шӯрр па̄ссьпе пукэтҍ, ке ля̄йй а̄нҍсуввма тэйта лыгкэнҍ:

Антонова Са̄нндрэйя Вуэннҍтре нӣйта со̄н е̄нас ло̄ссесь ёарркэм тӯе гуэйке

Яковлева О̄ленка Сымман нӣйта Российскэ Федерация Мӯрман е̄ммьне «Куэлнэгк Соа̄ме Эхтнэг» шурьмусса, юрт ёарксэ кырьй са̄мь кӣлле гуэйке я а̄ррвъесь соа̄гэтҍ ёарркэм баяс кырьй са̄мь кӣлле гуэйке

Эфтэсьт «Таввял вуаннтас ва̄ннҍ о̄ллмэ Мурман е̄ммьне выгкъегуэйм Советэнҍ», РФМЕ̄ «Куэлнэгк Соа̄ме Эхтнэгк» мӣдтӭнҍ проект политическэ ре̄вьн райя. Я тэдт са̄ррнмушш ве̄кэхьт аннҍтэ ма̄кс лӯшшьтэмь гуэйке 1000 ве̄рьт надта ланҍ программасьт нэ̄ммэ мӣлльтэ «Таввял вуаннтас ва̄ннҍ о̄ллмэе экономическэ я социальнэ я̄л пайнэм ва̄рэсьт» 2012 – 2016 ыгенҍ

Шведскэ копанияя «Saltkråkan» («Сальткрокан»), пэ̄йель со̄н кырьйхэй кырьй «Та̄рьенч Кукесьсуххк» Астрид Линдгрен пуллдэг пя̄ллшэв кырьйхэй праватҍ, я ке̄гк э̄ннҍтэнҍ мыйе праватҍ лӯшштӭ кырьй я Иӈгрид Ваӈ Нюман тыкквэнҍ кырьйнэзэтҍ вэсьтэ тӣӈкэха

ГОБУ «Таввял вуаннтас ва̄ннҍ о̄ллмэ Мурман е̄ммне кэ̄сск пэҏт» ве̄ххьквуд гуэйке

«Гиеллатэкно – са̄мь кӣл технология кэ̄сск пэ̄ҏҏьтэ», Норвегия Тромсё ланҍ университетэсьт, Тронд Тростерюд я Лэнэ Антонсэн техническэ пайнэмужэсьт

Пукэтҍ шӯрр па̄ссьпе я шӣг ло̄гкмуж!

Элизабет Шеллер, кырьй редактор
